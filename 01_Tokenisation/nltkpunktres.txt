

Blianche Maîson:

La Blianche Maîson () est la maîson et l'office du Président d's Êtats Unnis.
S'n adresse est "1600 Pennsylvania Avenue NW" à Washington, DC.

Ch'fut George Washington, preunmié Président, tchi chouaîsit la bouonne pliaiche pouor la maîson, auve l'architecte d'la capitale, Pièrre L'Enfant.
Mais ch'fut un architecte Irlandais-Améthitchain, James Hoban, tchi pliannit l'bâtisse s'lon lé design dé Leinster House à Dublîn (tch'est achteu l'bâtisse du parlément Irlandais).

La preunmié pièrre fut pliaichie au mais d'Octobre 1792 mais l'preunmié président Améthitchain à y d'meuther 'tait John Adams.
Lé bâtisse fut formellement app'lé la Blianche Maîson par l'Président Théodore Roosevelt ouaithe qué l'nom eûsse 'té fait sèrvi d'pis les preunmiéthes années du bâtisse.

La maîson fut brûlée en 1814 duthant eune dgèrre Britannique-Améthitchaine et a 'té r'bâtie et amendée bein des fais d'pis.
Duthant l', deux ailes fûtent ajouôtées pouor des offices pouor les clèrcots d'l'adminnistration.
Lé Président, li, travâle dans l'Office Ovale.

Dans la Blianche Maîson y'a 132 appartéments, 6 êtages, 412 portes, 147 f'nêt's, 8 montées, et 3 ascenseurs.



Angliais:

L' Angliais est eune langue Gèrmannique tch'eut san c'menchement en Angliétèrre et tch'est dêv'nu eune langue întèrnâtionale dé commeunicâtion.

Ch'est ieune des langues officielles d'l'Unnion Ûropéenne.

Histouaithe.

L'arrivée d's Anglio-Saxons en Angliétèrre apportit lus langue en Grande Brétangne.
La Contchête Nouormande en 1066 apportit l'Anglio-Nouormand tch'înfluencit l'Angliais.

Par exempl'ye:

L'Angliais a emprunté hardi d'mots ès aut's langues.

Lé preunmié dictionnaithe alphabétique en Angliais fut publié en 1604, mais l'preunmié grand dictionnaithe d'l'Angliais 'tait l'chein du Docteu Samuel Johnson.
L' "Oxford English Dictionary" n'est pon officiel, mais tch'a eune grande réputâtion.
En Améthique, Noah Webster publyit un dictionnaithe Améthitchain en 1806 dans tchi qu'i' sîmplyifyit des mots Angliais à seule fîn d'êtablyi un nouvieau standard Améthitchain d'la manniéthe d'êcrithe.

L'Angliais dans l's Îles.

Pouor des cheins tchi pâlent l'Angliais: en Jèrri, i' sont à "angliaîchinner", et en Dgèrnésy, i' sont à "angllectaïr".



Jèrriais:

L'Jèrriais est la langue Nouormande d'Jèrri, tch'est l'pus grand des Îles d'la Manche.

Jèrriais a coumme nom "jersiais" en Français, et "Jèrriais" ou "Jersey Norman(-French)" en Angliais.
L'Angliais et l'Français sont les deux langues officielles d'Jèrri.
L'Jèrriais est r'connu coumme langue régiounale en Jèrri, mais n'est pon acouo officiel.
I y a 2 600 pèrsonnes qui prêche l'jèrriais, mais jusqu'à 10 000 ont eune connaîssance d'la langue.

Histouaithe.

Avaû les siècl'yes, lé Latîn qu'les Romains apportîtent ès provînces d'lus Empithe dêv'loppit en dé difféthentes langues.
Dans l'Sud, l'Italien, l'Espangno, l'Catalan et l'Portûndgais et d'aut's appathûtent, l'Roumain dans l'Êst, et j'ouïyons acouo les difféthentes langues tchi dêv'loppîtent en Gaule.
Ieune d'ches langues-là d'vînt chein qu'nou-s'appelle lé Français - mais y'a étout d'a aut's langues d'Oïl coumme l'Ouallon, l'Picard, l'Gallo épis y'a l's aut's langues régiounales.

Quand les Norrouais arrivîtent et contchéthîtent la Grand' Tèrre tch'èrchut l'nom Nouormandie, i' r'nonchîtent lus langue Norrouaise et c'menchîtent dé pâler la langue d'lus sujets tchi vînt du Latîn.
Mais il' întroduîsîtent tchiqu's'eunes des patholes Norrouaises dans lus nouvelle langue Nouormande.
Not' pathole "mielle" est v'nu du "mjelr" Norrouais.

Quand l'Duché d'Nouormandie prînt Jèrri, ch'est chutte langue tchi d'vînt la langue dé l'Île, et chenna pouor des siècl'yes auprès 1204.

Bein seu qu'la langue a changi avaû les siècl'yes, tout coumme lé Dgèrnésiais, et la langue pâlée siez sé, dans les clios et les marchièrs, d'vînt eune langue à part.
Par exempl'ye, not' "th" né s'trouve pon à Dgèrnésy, dans la Grand' Tèrre, ni même en Sèr nitout tchi fut colonnîsé par des St. Ouonnais au 16e siècl'ye.

J'n'avons pon d'Bibl'ye en Jèrriais, car ch'est l'Français tchi 'tait la langue d'l'Églyise et d'la Cour avant l'arrivée d'l'Angliais, mais les Jèrriais ont fait des vèrsions d'lectuthes d'la Bibl'ye - l'histouaithe d'la Nativité, par exempl'ye - pouor des sèrvices en Jèrriais et la liéthie siez sé.
N'y'a pon d'grands livres en Jèrriais nitout, mais d'pis l'întroduction d'l'înmprînm'thie en Jèrri d'vièrs la fîn du 18e sièclye nou-s'a publié des milles histouaithes, pustôt satiriques et motcheurs envèrs les grôsses têtes ès Êtats et dans les Pâraisses, dans les gâzettes et l's almonnas.

Les poètes dé Jèrri, et parmi ieux les grands Laelius, A.A.L.G.
et Elie, ont 'té înspithés par la tradition d'Wace, mais les noms d'Messire Robèrt Pipon Mathet, Augustus Asplet L'Gros et E.J.
Luce sont mains connus viyant qu'i' s'muchaient driéthe lus noms-d'plieunme.
Mais lus vèrsets sont acouo lius et r'cités ès Séthées Jèrriaises.

Dictionnaithes.

Lé "Dictionnaire Jersiais-Français" par Fraînque Le Maistre fut publié en 1966.
Ch'est l'pus grand dictionnaithe du Jèrriais.
Lé "Dictionnaithe Jèrriais-Angliais" par La Société Jersiaise et Le Don Balleine appathut en 2005.

Littéthatuthe.

Tchiques auteurs Jèrriais:



Batâle dé Flieurs:

La Batâle dé Flieurs (; en Angliais: "Battle of Flowers") est eune fête en Jèrri et en Dgèrnésy.

La Batâle dé Flieurs en Jèrri.

La preunmié Batâle dé Flieurs eut lieu en mil neu chents deux pour célébrer la coronâtion du rouai Douard Sept et d'la reine Alexandra et oulle a continnué avaû l's années à l'exception du temps des deux dgèrres mondiales. 

La preunmiéthe occâsion fut un té grand succès à cause du grand nombre dé participants auve lus cârrosses décorées qué chutte fête dévînt eune fête annuelle, et ch'tait seulement duthant l'êté dé mil neu chents quatorze quand les gens lus prépathaient pour eune autre batâle qué la fête arrêtit.

La Batâle dé Flieurs èrquémenchit en mil neu chents vîngt-deux comme partie d'la fête du Village d'La Preunmié Tou à St. Hélyi et continnuit jusqu'en mil neu chents vîngt-sept et avait lieu dans l'par d'à côté.

En mil neu chents vîngt-huit ch'tait la Chambre d'Conmèrce tch'en prînt chèrge, et ch'tait lé c'menchement d'la Batâle à Springfield à St. Hélyi, et oulle y continnuit jusqu'au c'menchement d'la S'gonde Dgèrre Mondiale.

Auprès l'Otchupâtion, pour cêlébrer la fête d'la Grande Brétangne en mil neu chents chînquante-tch'ieune, la Batâle èrquémenchit, mais chutte fais sus l'Av'nue Victoria, dé West Park jusqu'à La Preunmié Tour et y continnue jusqu'au jour d'aniet.

D'abord, les exhibits 'taient flieuthies auve des palmes, mais nou-s'a tchilyi des pliantes sauvages et tchultivé des cliôsée d'flieurs bein spécialement pouor la fête.

Jusqu'ès années 1960 y'avait eune vraie batâle à la fîn d'la pathade quand the gens tch'avaient bâti les fliottes soulaient êraichi les flieurs pouor les pitchi dans l'audienche, et l'monde à dgetter à haler des flieurs desbords d's exhibits pouor les èrpitchi ieux étout.
Mais nou criyait qu'i' y'avait trop d'dangi dans eune bastaude d'ité auve lé grand nombre dé gens, et ch'tait pitchi qu'les fliottes fûssent dêtruits si vite, et la "batâle" fut arrêtée.

Pus tard, eune deuxième pathade du sé fut întroduite quand les fliottes sont êcliaithies.

Aniet la construction et l'flieuthissage des exhibits sont dév'nus hardi complyitchis et couôtageurs et nou-s'a alloué l'întroduction dé flieurs en papi.



Jèrri:

Jèrri est un bailliage ès Îles d'la Manche.
Lé Bailliage dé Jèrri contcheint l'île dé Jèrri, et tchiques p'tites îles et rotchièrs à l'entou, l's Êcréhos, les Mîntchièrs, les Pièrres dé Lé et d'aut's.

Jèrri est eune dépendance d'la Couronne tchi n'est pon partie du Rouoyaume Unni ni d'l'Unnion Ûropéenne nitout.

